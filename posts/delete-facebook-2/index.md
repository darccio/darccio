<!--
tags: [ "facebook", "social networks" ]
date_created: "2018-04-07T17:04:09+02:00"
series: [ "Delete Facebook" ]
images: [ "/images/delete-facebook-1.png" ]
-->

# Delete Facebook #2

> **Progrés realitzat:** eliminació d'inicis de sessió.

El primer pas fàcil per acabar la meva dependència de Facebook és eliminar tots els inicis de sessió a webs i aplicacions de tercers. Com ja vaig comentar en l'anterior entrada, en tinc 123. I què m'hi he trobat?

D'entrada, repassant [la llista](https://www.facebook.com/settings?tab=applications), la majoria són webs que conec i faig servir, pel que he hagut d'anar una a una comprovant si tenen opció per a identificar-me sense Facebook ni cap altra xarxa social. O si ja no en feia ús o no m'interessaven més, eliminar els comptes i aplicacions.

Però abans d'explicar els diferents casos que m'he trobat, en aquesta entrada vull destacar un de concret: les webs de tests tipus Súper Pop. Imagino que molts hem caigut en algun moment, per compartir unes rialles amb algú a Facebook, en fer un d'aquests, com els de [QuizzStar](http://es.quizzstar.com/). Per a fer-los cal identificar-se amb el nostre compte de Facebook. Quina informació solen recollir aquestes webs?

![Permisos de QuizzStar, una de les aplicacions de tests](/images/quizzstar_permissions.png)

He mirat d'altres, com [vonvon](https://es.vonvon.me/), i els permisos són idèntics o pitjors. Aquest és un bon exemple del mal ús que fem (sí, fem) de les nostres dades, regalant-les a canvi d'un resultat simpàtic i frívol. Algú pot justificar perquè la versió digital d'un test de revista per adolescents necessita tot això? El més probable és que els tests siguin un ganxo per obtenir i vendre dades personals.

Un cop copsada la gravetat, la pregunta que ens fem tot és "I com puc fer que eliminin les meves dades?". La resposta no és simplement esborrar l'entrada de la llista sinó, literalment, [contactar amb cada web i aplicació manualment](https://www.facebook.com/help/149151751822041) i demanar que l'eliminin tot indicant un identificador d'usuari disponible en la mateixa pantalla de permisos. Això és demencial!

*Intermedi: mentre feia aquesta entrada, Facebook m'ha obsequiat amb aquest recordatori sobre el nou reglament europeu de protecció de dades. :facepalm:*

![Prepare for the General Data Protection Regulation](/images/facebook_gdpr.png)

Per posar-vos un exemple. Tinc activada una aplicació anomenada [Instant Win](https://apps.facebook.com/instantlywin/?ref=br_rs). Seguint el que indica l'ajuda de Facebook, faig el següent:

1. Busco l'aplicació al cercador: [Instant Win](http://apps.facebook.com/instantlywin/?ref=br_rs).
2. A la pàgina (en blanc) busco al final de la columna de la dreta un petit enllaç que hi diu "Denunciar/Contacte".
3. Segueixo l'assistent, indicant que vull enviar un missatge al desenvolupador (última opció).
4. Segueixo l'enllaç de la següent pantalla per enviar un missatge (sic).
5. Em porta al [centre de suport de Woobox](http://help.woobox.com/), aparentment l'empresa desenvolupadora.
6. Busco la manera de contactar amb Woobox, però no hi ha cap formulari o adreça.
7. Decideixo anar a la web principal.
8. Al peu de pàgina trobo una adreça de contacte i els hi envio el següent correu:

> Hello,
>
> I recently found that I used your Facebook app Instant win at some point. I no longer use it. Please delete any data related to user ID XXXXXXXXXXXXXXXX and confirm.
>
> Failing to comply with this request will be reported to the Spanish Data Protection Agency, as it would be against GDPR's article 17.
>
> This request is based in the procedure provided by Facebook in its Help Center.
>
> Thanks,
> Dario

Ara a esperar. Vull creure que he trobat un mal exemple i que amb la resta serà diferent però, si es repeteix, això demostrarà el poc interès que té Facebook (i algunes webs) en la protecció de les nostres dades.
