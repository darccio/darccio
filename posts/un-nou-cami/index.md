<!--
tags: [ "pirates", "politics" ]
date_created: "2024-11-27T22:22:00+01:00"
image: /static/images/horitzo.jpg
-->

# Un nou camí

Avui, coincidint amb l'aniversari de les eleccions del 28 de novembre del 2010 i després de complir amb compromisos adquirits, anuncio que d'unes setmanes ençà he abandonat la militància a Pirates de Catalunya. L'efemèride és rellevant perquè aquestes eleccions van ser les primeres en què Pirates va concórrer, poc després de la seva oficialització, i van marcar la meva primera experiència electoral.

En catorze anys de militància he tingut l'oportunitat de construir una alternativa, incidint en la vida pública, en un context històric: des del 15M fins a l'auge de l'independentisme, passant per la repressió de l'Estat espanyol i el creixement de l'extrema dreta, acabant en la voràgine de guerra i canvi climàtic en la que està el món immers.

He assumit múltiples responsabilitats que m'han fet créixer més del que no imaginava el dia que vaig omplir el formulari d'afiliació a Pirates. He encapçalat llistes, he exercit com a regidor, he pogut participar en projectes d'abast nacional i internacional, entre molts altres.

Res d'això no hauria estat possible sense vosaltres, els centenars de persones amb qui he tingut el privilegi de compartir aquest viatge. Us agraeixo de tot cor a cadascuna de vosaltres la confiança, dedicació i hores que heu posat en cada instant.

Ara, tanco aquesta etapa i n'inicio una de nova. Ho faig perquè he decidit entomar nous reptes personals i professionals. Continuaré fent política d'una altra manera, principalment des dels meus [canals](https://bsky.app/profile/dario.cat) [personals](https://mastodont.cat/@dario).

Pirates, continueu la bona feina i la lluita pels nostres [ideals compartits](https://lektu.com/l/pirates-de-catalunya/guia-de-navegants-per-un-mon-millor/17120). Espero retrobar-nos en aquest nou camí que emprenc. Arreveure!
