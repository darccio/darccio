<!--
tags: [ "rizoma" ]
date_created: 2021-09-05T12:00:00+02:00
-->

# Rizoma #003: Estat del català: a l'UCI o acostant-se a la revifada?

Feu un experiment: aneu a una cafeteria de Barcelona i demaneu en català un cafè amb llet. Les probabilitats d'acabar amb un cafè amb gel són altes. El primer cop et sorprèn, el segon et molesta i al tercer has après a gaudir d'un cafè fresc. Però per molt inversemblant que ens sembli, això no deixa de ser anecdòtic.

Arran de l'enquesta que afirmava que només [el 28 % dels joves de Barcelona tenen el català com llengua habitual](https://www.naciodigital.cat/noticia/223607/nomes-28-joves-barcelonins-parlen-catala-manera-habitual), ara escoltem veus que fan una diagnosi del mal estat de la nostra llengua, deixant-la pràcticament a l'UCI. Si bé comparteixo bona part d'aquesta, no penso que hem arribat a un punt de (probable) no retorn.

Més enllà de les dades, que cal analitzar en profunditat, el que cal és acció. Però no només des de les institucions i ens públics, sinó també des del poble.

Perquè, per mi, cal canviar l'enfocament i entendre que:

*   **Hem de crear contingut en català:** no cal que tot sigui de qualitat sublim, hem d'enfortir la nostra llengua dins i fora de les xarxes.
*   **Hem d'entendre que hi ha vida més enllà de Catalunya:** malgrat que la situació de la llengua fora del Principat és objectivament pitjor, cal ficar-se al cap que quan gaudim de contingut en valencià, mallorquí, etc. l'estem gaudint en català. La unitat de la llengua no rau a dir que la variant oriental-central sigui "el català" i la resta variants, sinó que tots parlem català, cadascú amb la seva variant.
*   **Hem de consumir i fer visible contingut d'arreu dels territoris de parla catalana:** hi ha prou contingut per a viure sols en català, en totes les seves variants, i de bona qualitat. Cal fer que la gent el trobi.
*   **Hem de mantenir-lo al dia a dia:** sabent que [prop del 95 % entén el català](https://www.elnacional.cat/ca/cultura/enquesta-usos-linguistics-poblacio-2019-catala_401839_102.html), ens hem de sentir còmodes parlant-lo malgrat que l'altra part ens respongui en castellà. Si ens entenen no hem de canviar al castellà de cap manera.

De fet, vaig decidir fer aquest butlletí només en català per totes aquestes raons. I crec que no sóc l'únic. Twitter és la meva bombolleta, on puc tenir gairebé tot en català, però també és més fàcil cada dia trobar persones que creen i difonen en català. I aquí és on penso que, si bé s'ha produït una caiguda en el seu ús, som a les portes d'una revifada.

La necessitat de desenvolupar-nos i viure en la nostra llengua està portant a l'aparició d'una nova generació de projectes. Gràcies a Internet el seu accés és universal i permet que el català segueixi ben viu. I altres sectors, com [el del llibre](https://llegim.ara.cat/reportatges/quin-l-salut-llibre-catala_130_4104624.html), estan presentant xifres històriques pel que fa al consum de cultura en català.

En la meva opinió, si ens hi esforcem, provocarem la revifada.

[![](https://llengua.gencat.cat/web/.content/imatges/temes/imatges_campanyes/arxius/dona_corda.jpg_330072530.jpg)](https://www.youtube.com/watch?v=0FUXG9wsyKA)

Avui no m'allargaré més, així que us deixo projectes interessants en català i al voltant seu.

## CatalApp

La Plataforma per la Llengua, amb la seva aplicació [CatalApp](https://www.plataforma-llengua.cat/campanyes/catalapp/), ens permet anar a bars i restaurants que són curosos amb els drets lingüístics.

## MetaData.cat

El primer digital de tecnologia en català, que també té [el seu propi butlletí](https://www.metadata.cat/butlleti).

## Espetechcast

Un [podcast de desenvolupament en català](https://anchor.fm/espetech-cast), una de les àrees on l'anglès engoleix completament a totes les llengües. Aquesta mena de format és imprescindible, juntament amb trobades com les que organitzem a [Igualada Tech & Drinks](https://www.meetup.com/es-ES/IGD-Tech-Drinks/) (final de la falca).

## Pokémon en valencià

[Projecte de traducció dels jocs de Pokémon, amb adaptació dels noms de les bestioles, en valencià](https://twitter.com/PkmnVal). Equip Flamantana sempre!

## LanguageTool.org

[El millor corrector en català](https://languagetool.org/), i també disponible en més idiomes. És programari lliure i pots ajudar a mantenir-lo pagant el servei.

## Cloenda

Quins altres projectes coneixes? N'estàs fent algun? Respon al correu i fes-me'l a mans, m'agradarà saber-ne més!

**Bola extra:** El mateix aplica per l'occità, i vers cap altres llengües minoritzades, com [l'asturianu](https://twitter.com/animaladaxabaz/status/1433775444805947396).

Fins a una altra!  
**Dario Castañé**