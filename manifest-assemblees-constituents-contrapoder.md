---
title: "Manifest per les assemblees constituents com contrapoder"
tags: [ "politics", "catalonia" ]
date: "2014-11-26T08:08:46+01:00"
images: [ "/images/acampadabcn-12-marcello-vicidomini.jpg" ]
---
Ahir, 25 de novembre de 2014, el president Mas va trencar el tauler polític amb un full de ruta de dos anys i escaig, amb la independència com meta.

Davant d’aquest nou pas en el procés, hem d’assumir que continuarà endavant, ens agradin les regles del joc o no. Per això, amb la certesa de les retallades viscudes i la determinació d’agafar el timó des de la societat civil, hem de constituir-nos com contrapoder popular, des d’assemblees constituents a tot el territori.

El poble ha de ser present, crític i actiu per no esdevenir un Estat que ho canviï tot per no canviar res, sigui quin sigui el resultat final. Hem de liderar el procés, fent que el govern governi obeint. Els temps dels messies han passat.

Volem un Estat lliure de l’herència del 78, CiU i Mas inclosos. Volem un Estat de les persones i per les persones, desfent el mal causat per les retallades convergents. Sabem el que han fet, sabem que no els hi podem deixar el nostre futur en les seves mans.

Per això, les que compartim aquest manifest, crearem assemblees constituents per garantir que el procés és de totes. Assemblees obertes i participatives, encarregades de vetllar i construir l’alternativa per pressionar a les institucions i encaminar-les a ser canals de la voluntat popular, en comptes de pastors que ens tractin com remat.

Les assemblees seran nexes de confluència de totes les catalanes, sense importar carnets ni banderes, pacífiques, cíviques i tolerants, fonamentades en la transparència i mecanismes de participació directa.

**Construirem un nou Estat des de baix.** El futur està en les nostres mans i els nostres cors.

!["Up hands barcelona protests" per Marcello Vicidomini](/images/acampadabcn-12-marcello-vicidomini.jpg)
